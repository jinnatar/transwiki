---
title: Nordea
description: 
published: 1
date: 2023-09-06T09:52:52.066Z
tags: byrokratia, pankki, vahvat
editor: markdown
dateCreated: 2023-05-23T12:23:08.368Z
---

## Nordea
Pankit saavat tiedon henkilötunnuksen muutoksesta väestötietojärjestelmästä (oman väitteensä mukaan). Käytännössä tästä ei kuitenkaan ole hyötyä, sillä toistaiseksi pankit tulkitsevat asiakkaantuntemisvelvollisuuttaan siten, että henkilöllisyys on vahvistettava paikanpäällä uuden [henkilöllisyystodistuksen](/byrokratia/poliisi/henkkarit) kera.

Nordean kohdalla lisähaasteen muodostaa palveluiden siirron hitaus. Siirrossa saattaa kestää useita pankkipäiviä, jopa pari viikkoa.

### Ennen transitiota
- Jos tiedät päivän jona saat käsiisi uuden henkilöllisyystodistuksen, on suositeltavaa varata aika konttoriin jo etukäteen sillä valtaosa konttoreista ei enää ota asiakkaita vastaan ilman ajanvarausta.
- Ajanvaraukset ovat yleensä täynnä yli viikon päähän, joten vaikka et tietäisikään tarkkaa päivää, on suositeltavaa tehdä hyvä arvaus sensijaan että varaisit ajan vasta kun saat henkilöllisyystodistuksen.
- Jos sinulla on sijoituksia esim. rahastoihin, katso lisätietoa alempaa!

### Transition jälkeen
- Saavu konttoriin uuden henkilöllisyystodistuksen kanssa, myös väliaikaisen henkilökortin pitäisi kelvata tunnistautumiseen. Vanha henkilöllisyystodistus ja/tai DVV:n ote väestötietojärjestelmästä tulisi kanssa olla mukana.
- Käytännössä asiakkuus luodaan täysin uudelleen mutta yhdistellään jälkikäteen vanhoihin tietoihin ja henkilötunnukseen. Koska asiakkuus luodaan uudelleen, niin varaudu vastaamaan kysymyksiin tulojesi lähteestä, veronmaksustasi yms. Kortit ja verkkopankin tunnukset eivät kuitenkaan missään vaiheessa muutu.
- Huomaat yhdistelyn alkamisen siitä, että verkkopankista alkaa putoamaan eri toimintoja ja et näe esim. kaikkia tilejä ja lainoja. Yhdistelyprosessin kesto voi olla ihan mitä vain muutaman päivän ja parin viikonkin välillä.
- Yhdistelyprosessin aikana maksukortit toimivat normaalisti vaikka verkkopankissa ei näkyisikään tilejä ja kortteja, mutta laskujen maksaminen verkossa ei onnistu "puuttuvien" tilien takia.
- Vaikka vahva tunnistautuminen toimisikin taas, niin verkkopankista saattaa silti puuttua joitain tietoja (esim. jotkin tilit ja sijoitusrahastot). Jos tietoja ei näy parinkaan päivän kuluttua, niin kannattaa soittaa asiakaspalveluun ja varmistaa, missä mennään.
- Koska maksukortit eivät muutu, tämä voi aiheuttaa ongelmia joidenkin korttimaksua käyttävien palvelujen kanssa (esim. HSL-sovellus, MobilePay). Käytännössä vanhan hetun aikana myönnetyillä korteilla maksut voivat epäonnistua eikä niiden lisääminen maksutavaksi onnistu. Tämä johtuu siitä, että kortti on edelleen sidottu vanhaan hetuun Luottokunnan järjestelmissä. Tilanteen saa korjattua ainoastaan tilaamalla uuden maksukortin.
- Rahastosalkun uudelleenluonti ja yhdistely voi viedä pitkään vaikka muuten verkkopankki toimisikin. Huomaa myös, että rahastojen hankintahinnat eivät siirry uuteen salkkuun vaan nämä pitää katsoa vanhasta raportista (tai mielellään ottaa ylös jo ennen kuin tietojen yhdistely aloitetaan). Hankintahinnan pitää olla tiedossa verottajaa varten, jos myöhemmin myyt rahasto-osuuksia.
